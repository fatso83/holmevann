---
title: "Informasjon for leietaker"
layout: page
exclude: true
toc: true
---

Les informasjonen under nøye før du kommer så det ikke blir noen overraskelser!
Mange spørsmål man måtte ha før man ankommer kan du også finne svar på i [Spørsmål og Svar-seksjonen](/faq) eller under [Viktig](/important).

<div class="alert alert-warning">
Status per <strong>5. august 2025</strong>

<p>
Jeg ødela kneet på dag en av fjellferien, så det var ganske mange ting jeg hadde sett
for meg å gjøre i løpet av ferien som ikke gikk akkurat slik. 
Men jeg fikk hjelp av et par karer til å flytte jord, tjære hytta i to omganger og male vinduene,
skikkelig grundig vask av kjøkken, hyller og gulv, så er hytta veldig fin per 1. august. 
</p>

<p>Jeg selv får derimot ikke sett over hytta selv på et par måneder, så si fra om du finner noe 
som bør nevnes!</p>

<div style="font-size: 1.5rem; font-weight; 1000">Viktige punkter</div>
<ol>
<li>Ta med en pakke tørkerull. Vi har dopapir, men tørkerull er snart tomt</li>
<li>Hytta er <em>nytjæret</em> - pass på klærne dine! Tjære tørker egentlig ikke, så den er klissete i et år og kan sverte av på klær veldig lett. Pass på! Ikke len sekker og jakker inntil veggen. Tørk av med papir så fort du får noe kliss på hendene.</li>
<li>La lemmene være åpne ved avreise - da slipper vi komplikasjoner med kliss :) De kan få tørke mye av august.</li>
<li>Vanntanken kan være tom (gutta skulle prøve å fylle den, men ikke sikkert de får tid før avreise). Det er mulig å gjøre dette selv (se bruksanvisningen) eller bare fylle dunker nede ved vannet (drikkevannskvalitet).</li>
<li>Parafinkaminen ("Wallasen") er ikke koblet på hovedtanken. Bare bruk ved og gass ved behov.</li>
<li>Vi har flyttet rundt på litt jord i sommer. Prøv å unngå og tråkke i jorda som er eksponert og få med skitt inn i hytta :)</li>
</ol>

Av litt mindre viktige ting, men som er kjekke å vite om, er at det er bygget en bro over munningen av Holmevann, der den renner ut i Svartjenn, som gjør det mulig å krysse elva. Ellers må man ofte gå en kilometer lenger ned. Denne broen står ikke på kartet!

</div>

## Ankomst / hvordan kommer man til hytta

Vi har en parkeringsplass i Skallandslia i Eggedal, ca tre kvarters gange fra hytta. Den er tilgjengelig hele året og det måkes hyppig der vinterstid. Se [kartsiden for sporlogg inn til hytta](/map.html#google-maps-fra-parkeringsplassen-til-hytta).

Ønsker man å få kjørt inn seg selv eller bagasje med snøskuter kjører man til parkeringsplassen på Tempelseter. Går man inn derfra tar det ca 1t 20min.

For å komme inn i hytta må man ha nøkkel. Noen dager før ankomst sender jeg en pinkode til nøkkelboksen. Har du ikke fått den 2 dager før må du ringe meg, men sjekk søppelfilteret først ;) Den finnes også i innsjekkingsdetaljene i AirBnb-appen - om du skulle bruke den.

### Kartapper

Det er elendig dekning på mye av Norefjell, så det er hendig med en kartapp som kan _forhåndsnedlaste_ gode kart fra Statens Kartverk før du drar på tur. Veldig nyttig om man skal finne fram i mørket og ikke har dekning. Anbefaler Norgeskart Friluftsliv ([Android]({{ site.norgeskart_android }}) og [iPhone]({{ site.norgeskart_ios }})). Sjekk [kartsiden](/kart.html) for koordinater, og har du en app som forstår KMZ-filer kan du bokstavelig talt [gå der jeg har gått][kmz]. Husk å lade telefonen godt på forhånd!

Google Maps på smarttelefoner kan også forhåndsnedlaste områder. Gjør du det før ankomst så kan du følge i mine spor hele veien (se kartsiden, som kan åpne kartene direkte i appen) inn uten å tenke på dekning. Når det er sagt, så finner de fleste fram uten mobil, men det blir fort mørkt på høsten!

### Tekstlig beskrivelse til parkeringsplassen i Skallandslia (Bjørnerud)

Det tar 2t15m fra Oslo (uten stopp) til parkeringsplassen i tregrensen. Har du GPS kan du plotte inn "Bjørnerudseterveien 174".

Kjør gjennom Eggedal sentrum, fortsett 4-5 min og ta av der det står Skalland, opp til Skallandslia. Hold til venstre i første veiskille og fortsett ca 7 min. Underveis (i disse 7 min) kommer du til en bom, og du må da ringe meg for å åpne den. Etterhvert når man nærmer seg toppen av fjellet ser man skiltet til høyre inn til Bjørnerud. Husk bompenger (<a href="#bom-og-bompenger">se under</a> for detaljer)!
150m før veien slutter i et hyttetur finner du en stor parkeringsplass som er åpen for alle. Posisjon ser du på kartsiden lenket over.

Stien starter 100m videre innover, rett før veien avslutter i et hyttetun, og turen inn tar 45 min i godt tempo på stiene, omtrent samme vinterstid, men rundt en time med barn eller mye oppakning. Man jogger de 2,8 km ned til bilen på under tyve min uten oppakning.

En hvilken som helst bil holder for å komme seg opp til parkeringsplassen vi har på fjellet: du trenger ingen heftig SUV, men vinterstid er det greit å ha hurtigkjetting i bakhånd, for det kan bli veldig glatt og/eller påskeslush! Fra parkeringsplassen tar det et kvarter å kjøre ned til bygda der det er en stor SPAR-butikk.

Husk å ta det rolig nedover veiene vinterstid: jeg kjenner veiene godt, men har likevel havnet i et tre i en skråning under en "whiteout" der jeg plutselig ikke så veien og det lå tørr snø oppå is. Jeg var heldig, men det trenger ikke gjelde nestemann.

P.S. Viking/Redgo bruker ca 60-120 minutter fra du ringer til de er der. Det vet jeg av erfaring ;)

### Bom og bompenger

#### Skallandslia

Høsten 2023 kom det en bom i Skallandslia som kun kan åpnes av registrerte brukere. Du må altså
avtale med meg (på telefon/via sms) at jeg skal være standby på telefon på et omtrentlig tidspunkt i løpet av kvelden
så jeg kan åpne bommen.

Jeg jobber med å ordne et alternativ for å automatisere dette og fjerne meg fra ligningen, men det er ikke klart per januar 2024.

#### Bjørnerudveien

Når du tar av fra Skallandsveien nesten helt oppå fjellet kjører du inn mot _Bjørnerudseter_. Om du har GPS
kan du plotte inn Bjørnerudseterveien 174 (felles parkeringsplass). Etter ca 200 m
vil du se et stort oppslag på høyre side om bompenger med en postkasse under. Det koster 45 kr kontant og
man fyller ut et gjennomslagspapir og legger det og pengene i kassa.
Eventuelt man kan bruke Vipps og sende penger til telefon 95488502 med registreringsnummeret i detaljer-feltet.
Gjør det gjerne på forhånd, før du setter deg i byen og lett å glemme - det sjekkes veldig hyppig!

## Kort om bruken av hytta

Så langt inn på fjellet har man ikke alt av byens komfort, så man må være litt selvhjulpen, men det er ingenting som er vanskelig. Jeg har laget et instruksjonshefte hytta som har detaljer om alt. Du kan lese det [her](https://docs.google.com/document/d/1NpuBRGMA6w90_756cMcHjl3q-KFJMSvRIDl7vA4wqi8/export?format=pdf), men jeg har også skrevet det ut og lagt det på hytta ;)

Strømmen slås på på hovedbryter på strømpanelet når du har kommet inn forbi inngangspartiet. Trenger du 220V til støvsuging eller TV er det en omformer du kan skru på på hemsen til høyre for stigen der batterier og regulatorer finnes. 220V-uttaket er i stua under tv-en. Alle andre uttak er 12V DC.

Parafinkaminen (Wallas) kan stå på under hele oppholdet (i hvert fall høst/vinter) - bare trykk på knappen så fort du har kommet fram og skru av når du stenger hytta. Det sørger for at det ikke er kaldt om morgenene.

Gassovnene gir rask varme når man kommer til kald hytte vinterstid. Dra dem ut i stua og sett dem på med en gang. Etterhvert vil varmen fra de trefyrte ovnene bidra og gi god lunk. Fint også å bruke gassovnene på soverommene for å gi litt lunk i madrassene om det er vinterstid. Det tar et døgn med fyring vinterstid før varmen sitter i veggene, men etter det holder hytta veldig godt på den (så lenge det ikke suges kald luft inn via åpne ventiler!).

Opptil 4 mobiler kan lades fra laderen i stua ved CD-spilleren. Mikro-usb, USB-C og lightningkabel er på plass.

For å få vann må man skru på pumpen. Bryteren er over vasken, og man bør la vannet renne et halvt minutt første gangen siden det har stått lenge og kan komme litt grums. Pumpen bør skrus av etter hver gang, ellers kan den fort stå og dure.

Vi har et aggregat som står utenfor østveggen. Siden vi har så kraftig solcelleanlegg har det ikke vært nødvendig å bruke dette, selv i de mørkeste vintermånedene, siden vi fikk så mye batterier i 2019. Det holder i praksis en uke i gråvær uten lading. Om man fjerner snø på taket pleier det å lade seg inn selv i desember.

Angående cd-spilleren: det er egentlig en bilradio som har minijack-inngang. Jeg har lagt fram minijack-kabel med overganger for både Android og iOS (Lightning), så det er bare å laste ned offline-lister på forhånd, om du ikke vil høre alle cd-ene til fatteren fra nittitallet :-) Lyden er høy og god nok for en bra fest, men prøv å ikke spreng høyttalerne.

### Om man virkelig lurer

Jeg har også delt [en mappe som inneholder mer informasjon][delt-mappe], som f.eks. turforslag, kart og bruksanvisninger til alt teknisk utstyr. Sistnevnte er om man måtte komme over noen problemer mens man er på hytta, men det er for spesielt interesserte ;) Nå om dagen er det såpass godt med lade- og batterikapasitet at aggregatet har stått i ro noen år!

## Senger og sengetøy

Det er ni sengeplasser på hytta. Ett "master bedroom" med en dobbeltseng, et gjesterom med tre senger, en hems ved pipa med to madrasser og en adskilt hems med ytterligere to madrasser (ca 1m brede).

Det er dessverre vanskelig for oss å tilby ferdig oppredde senger av logistikkgrunner, så må man ta med seg sengetøy/lakenpose og håndklæder. Anbefaler en liten håndklut for kroppsvask og et lite hånklæde til tørking. Det finnes backupløsninger der oppe om man skulle ha glemt noe. Bare ring oss så ordner vi det :)

## Turtips

Vi har samlet turer som går fra barnevennlige kortturer til seige heldagsturer i et eget [turdokument](https://docs.google.com/document/d/1KWRSm9DqvJWtyorWKoDkPmatba03AcEHewSEBcQ9AX0/edit?usp=sharing). Et eksemplar skal ligge på hytta.

Du finner flere andre kilder til inspirasjon på nett, f.eks. [denne turen på PeakBook som går innom Gråfjell, Ranten og Høgevarde](https://peakbook.org/no/tour/103240/Vandring+p%C3%A5+Norefjells+tak+-+Gr%C3%A5fjell%2C+H%C3%B8gevarde+....html).

## Fisking

Fiskekort kan man få kjøpt via appen [Perfish](https://www.perfish.no). Man kan også kjøpe et fysisk kort i turistbua i Eggedal sentrum eller [Solbua i Prestfoss](https://solbua.no).

Har dessverre dårlig med tips til sluk og fluefiske, for vi bruker selv bare garn, men jeg har sett flere fluefiskere både langs Holmevann og nærliggende vann. Når myggen kommer i slutten av juni/juli begynner fisen å bite. Er det for kaldt er det dødt, har jeg latt meg fortelle ...

Vi deler båthus med nabohytta, men trebåten i båthuset er dessverre ikke til utlån etter uvøren bruk. Vi har derimot kjøpt en enkel Rana plastbåt som ligger på land nede ved vannet. Vinteren 2022 ble den [skadet i en vinterstorm](/2022/08/08/etter-stormen.html), men etter litt utbedringer funker den greit og var i bruk både sommeren 2022 og 2023. Vi har et 90Ah batteri og 600W elektrisk motor som bruker 20 min over vannet. Det holder akkurat tur-retur. Batteriet lades enklest på batterihemsen på hytta fra dag-til-dag og det er en batterikasse du kan ha den i under kjøring, men det er ikke nødvendig. Det mest sjarmerende (og effektive) er uansett et par året ;)
{% cloudinary /rental/batteriogmotor.jpg alt="" class="img--post" %}

Man får kjøpt levende mark i butikken Solbua i Prestfoss eller en butikk i Eggedal sentrum.
Om man lurer på surhetsgrad i vannene har jeg data på det i [denne bloggposten](/2023/05/15/surhet)

### Generelt om fisket i Holmevann

Det er masse sik og en del ørret. Siken pleier å holde seg i midten av annet og ørreten holder seg langs land. Det vaker ofte i overflaten i nærheten av hytta, så det kan godt være muligheter der. Et annet godt sted er å sjekke kartet over Holmevann som henger på hytta: der det er elveutløp (eller pleide å være elveutløp) står ofte ørreten! Den liker å gyte i gamle bekkefar, så ta på deg støvler og gå langs øst og nordbredden av vannet.

[delt-mappe]: https://drive.google.com/drive/folders/0BxoftKRQ6vR7bkc0U0JIdHdlejg?resourcekey=0-qfLfvTomKY4Qg2sojQEKwg&usp=sharing
[kmz]: https://www.holmevann.no/map#kmzkml-filer-for-kart-apper
