---
layout: post
title: "Fylkesmannen i Viken: nei til vindgenerator"
date: 2019-09-30 14:58:00 +0200
---

Fra oktober til februar sliter vi med at det i lange perioder
kan være veldig lite sol som treffer solcellepanelene våre.
Vinkelen på solen er mye lavere slik at mindre energi blir
samlet opp, det er færre timer i døgnet med sol, det er færre
dager med blå himmel og sol og solcellepanelene har en tendens
til å snø ned. Alt i alt gjør det at en typisk desemberuke kan
innbringe så lite som 5%-10% av en typisk juliuke. Den eneste
måten å kompensere for dette på blir å lade batteriene med
aggregatet vårt - noe som både er bråkete og medfører en del
komplikasjoner med tanke på utleie.

I lang tid har vi derfor planlagt å få satt opp en liten vindgenerator
som kan generere strøm i den perioden det ikke er nok sol. Sommerstid
er det lite vind og mye sol, og vinterstid er det mye vind og lite sol.
I tillegg genererer den strøm når solen er gått ned.

Sol og vind er altså en perfekt kombinasjon der de komplementerer hverandres
svakheter og styrker. Vi hadde gjort mye research, og fikk kjøpt inn
en Rutland 910, som har den gunstige kombinasjonen av å være
kjempestille og utrolig robust. Når det blåser hardt vil den
automatisk vippe seg selv sidelengs så den ikke blir skadet av vinden.
Og kraftig vind har vi nok av på høyfjellet!

Så i desember 2018 fikk jeg kjørt inn vindgenerator, 6m stålrigg og ny
regulator med tanke på å sette det opp til sommeren. Dette kunne bli bra!
Men jeg er også lovlydig, og var klar over at en slik installasjon
var søknadspliktig - uansett hvor lite synlig. Området er nemlig
regulert til LNF2 i Sigdals kommuneplan, hvilket innebærer meget
strenge begrensninger: essensielt fullt byggeforbud. Vi håpet jo at
man ville se at det var gunstig å bytte ut bråkete aggregatkjøring
i fjellheimen med et stille og nesten usynlig alternativ, men
i juli uttalte Fylkesmannen i Viken seg klart negativt til søknaden vår.
De mente at det ville gi en presedens-virkning som kunne medføre
en økning av flaggstenger o.l. på hytter i kommunen, noe som ville øke
den privatiserende effekten. Dette var ikke noe avslag i seg selv, men
signalet til kommunen var såpass sterkt at vi skjønte det ikke var noen
vits å gå videre med dispensjasjonen til behandling i kommunestyret -
noe som ville kostet oss nesten 25 tusen kroner. Så vi trakk søknaden.

## Vindkraft; adieu. Stort aggregat; velkommen

Det var leit at Fylkesmannen ikke så at dette var et positivt miljøtiltak,
hvilket gjør at vi måtte finne andre måter å løse problemet med
å ikke ha nok energi. Så nå har vi gått til innkjøp av et brukt Honda EU 30is
aggregat med fjernstart - 3x kraftigere enn vårt gamle. I tillegg har
jeg anskaffet et ekstra Concorde Sun Xtender PVX-2580L. Da har vi
forhåpentligvis doblet batterikapasiteten også, som bør hjelpe.
