---
layout: post
title: Hvorfor hytta ikke kan leies om dagen
date: 2025-02-05 11:00:00 +0100
---

Jeg har mer eller mindre fjernet hytta fra både AirBnb og iNatur
om dagen. Grunnen er enkel: jeg oppdaget vinteren 2024 flere skader
på taket og Storebrand forsikring har (igjen) ikke fått ut fingeren i
tide for å utbedre skadene.

# Bakgrunn

Som noen vet, så [forsvant taket på hytta][storm] i et par stormer vinteren 2021/22.
Dessverre somlet Storebrand noe voldsomt med å sende opp en takstmann, og
takstmann Jørn Halvorsen kom seg først opp i mai, vel 4 måneder etter skaden hadde skjedd.
Innen han hadde skrevet en rapport var det for sent å bestille
tømrere til å gjøre jobben: den skjedde først i september, og da var det for sent
å legge torva. Den fikk jeg lagt [juni året etter (2023)][dugnad].

## Et problem dukker opp

Så kom vinteren 2023. Testet hytta et par ganger og syntes det var merkelig kaldt
til tider (når det blåste). Da hadde jeg også fått beskjed fra noen leietagere (i oktober/nov!) om
at de bare hadde greid å holde stua varm. Ganske snodig, når jeg egentlig skulle
ha en mye bedre isolert hytte? Polygon forsikret meg om at det ville nok bli bedre
bare jeg fikk på torva, uten at jeg skjønte hvordan det kunne stemme.

## Jeg finner ut hva det er

Vinteren 2024 var det ikke blitt bedre: blåste det så kjente jeg trekken i _hallen_.
Jeg gikk så metodisk til verks, leide et termografikamera og fant problemet!

1. Takstmannen hadde ikke giddi å gå inn i hytta og sjekke taket innenfra, så
   han hadde ikke oppdaget skadene som hadde oppstått på vindsperra. Polygon hadde
   bare utbedret den delen av taket de hadde fått beskjed om, så derfor
   blåste det kald luft (og snø!) rett inn på loftet og videre inn i resten av hytta.

{% cloudinary /assets/img/vindsperre.brutt.jpg alt="" class="img--post" %}

2. Det førte blant annet til snø bak høyttaleren i stua!

{% cloudinary /assets/img/loudspeaker.snow.jpg alt="" class="img--post" %}

3. Termografikamera gjorde det veldig enkelt å finne alle stedene i hytta som holdt
   minusgrader etter to dager med oppvarming. Her er et eksempel fra det som
   vanligvis er det varmeste rommet (hemsen): minus 3,5 grader oppe ved pipa! Ikke rart
   temperaturen aldri kom over 0,5 plussgrader der oppe.

{% cloudinary /assets/img/RB03570X.pipe.jpg alt="" class="img--post" %}

# Og blir det så utbedret umiddelbart?

Man skulle jo tenke at når man finner ut at takseringen er gjort mangelfullt
så ville forsikringsselskapet kaste seg rundt for å få fikset det umiddelbart.
Men nei. Dette er Storebrand. Det er ikke sånn de jobber. De får beskjed i mars,
Polygon sender opp en kar i august for å se på skadene som konkluderer med at
det antagelig er flere skader rundt/ved pipa (umulig å si uten å fjerne all torva).
Antagelig blir det da fikset på vårparten.

Så blir det stille i flere måneder ... I desember får jeg beskjed fra en ny
takstmann at han er satt på saken. Og han tenker å gjøre befaring når snøen har tint
på vårparten. I mellomtiden har jeg satt nesten all utleie på hold fra april 2024,
fordi jeg hele tiden har fått beskjed om at utbedringer snart vil skje (først våren,
så sommeren, så høsten, så våren). Nå skjønner jeg at 2022 vil repetere seg på nytt:
antagelig blir det ingen utbedring før på sommeren-høsten 2025.

# Og slik er ståa

Jeg vet ikke når hytta skal bli utbedret. Og uten det så blir det vanskelig å love den
bort til leietagere, i tilfelle Polygon plutselig skal inn med tømrere og helikopter.

Om du er interessert i å leie i vinter eller sommer kan det la seg gjøre, men da
under visse forbehold:

1. Om det er meldt kraftig vind kan det være vanskelig å holde hele hytta varm. Det går fint
   om man bare holder dørene til stua og kjøkkenet igjen.
2. I sommerhalvåret vil det komme en periode på to uker da hyttetaket skal utbedres. Har du
   leid da må det avbestilles og jeg må bare betale deg tilbake. Dette er utenfor min kontroll.

[storm]: /2022/08/08/etter-stormen
[dugnad]: /2023/06/12/dugnad
[problemet]: https://photos.app.goo.gl/jf9atZ5CTUtp6srD9
