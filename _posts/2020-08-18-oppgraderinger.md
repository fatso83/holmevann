---
layout: post
title:  Et år med oppgraderinger
date:   2020-08-01 14:00:00 +0100
---

Da er sommeren forbi og en haug med småprosjekter er unnagjort. Kombinasjonen av at vi måtte 
ordne en backupløsning for toalettet i fjor og at koronasituasjonen sveipet over landet gjorde
at det ble mye tid vi kunne være på hytta i sommer. Blant de viktigste tingene som ble ordnet:

- ny pipe og godkjent installasjon av forbrenningstoalettet
- kjøpt inn og flyttet 400 kg batterier opp på hemsen
- laget solcellepanelrigg på torvtaket 
- fikset satelittv-en (var en kortslutning)
- fått 220V innendørs som muliggjør kjøring av TV og støvsuger uten aggregat
- skaffet et kraftig aggregat (Honda EU30is) som kan fjernstartes innendørs

# Solcellepanelprosjektet

Tenkte jeg skulle skrive litt om solcellepanelprosjektet, for det er interessant for andre av
den grunn at det liksom ikke skulle være mulig å ha paneler på torvtak, fordi paneler vanligvis
må festes i taket med skruer. På torvtak skal man for all del unngå å skru noe fast, for da
penetrererer man det laget som er ment å holde vannet unna.

Det jeg har gjort er å lage en variant som unngår dette ved å bygge på et prinsipp fra snøfangere.
Jeg [luftet først konseptet på elforumet til Bygge Hytte](http://www.byggehytte.no/index.php?topic=2569),
og i hovedsak fulgte gjennomføringen hovedtrekkene jeg tegnet opp. Forskjellen er litt detaljer på
avstiving, hvordan wirene ble trukket og at panelene ligger flatt.

Det var så utrolig lite energi å hente på å vinkle panelene målt over en måned, samtidig som det økte
risikoen for at vinden ødela alt, at det fort ble droppet. Jeg har samlet bildene i et 
[Google Foto-album](https://photos.app.goo.gl/eFQ2qDL2FWFDL1Yp7).

Nå har vi tidoblet makseffekten (ca 1kW) på lading og på batterisiden har vi nå i praksis (minst) 
en seksdobling av fjorårets kapasitet pga flere batterier, 
bedre temperatur vinterstid og ikke minst bedre lading fra en regulator som ikke måler 0,3V feil spenning :)
